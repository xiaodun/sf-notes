{
  "title": "念奴娇・赤壁怀古",
  "authorId": "1765934569673",
  "content": "大江东去，浪淘尽，千古风流人物。\n故垒西边，人道是，三国周郎赤壁。\n乱石穿空，惊涛拍岸，卷起千堆雪。\n江山如画，一时多少豪杰。\n遥想公瑾当年，小乔初嫁了，雄姿英发。\n羽扇纶巾，谈笑间，樯橹灰飞烟灭。\n故国神游，多情应笑我，早生华发。\n人生如梦，一尊还酹江月。",
  "createTime": 1768010248026,
  "updateTime": "2026-01-10T01:57:28.026Z",
  "id": "1768010248026"
}