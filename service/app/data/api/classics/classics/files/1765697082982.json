{
  "title": "劝学",
  "authorId": "1765696973399",
  "content": "君子曰：学不可以已。\n青，取之于蓝，而青于蓝；\n冰，水为之，而寒于水。\n木直中绳，𫐓以为轮，其曲中规。\n虽有槁暴，不复挺者，𫐓使之然也。\n故木受绳则直，金就砺则利，君子博学而日参省乎己，则知明而行无过矣。\n故不登高山，不知天之高也；\n不临深溪，不知地之厚也；\n不闻先王之遗言，不知学问之大也。\n干、越、夷、貉之子，生而同声，长而异俗，教使之然也。\n诗曰：“嗟尔君子，无恒安息。\n靖共尔位，好是正直。\n神之听之，介尔景福。\n” 神莫大于化道，福莫长于无祸。\n吾尝终日而思矣，不如须臾之所学也；\n吾尝跂而望矣，不如登高之博见也。\n登高而招，臂非加长也，而见者远；\n顺风而呼，声非加疾也，而闻者彰。\n假舆马者，非利足也，而致千里；\n假舟楫者，非能水也，而绝江河。\n君子生非异也，善假于物也。\n南方有鸟焉，名曰蒙鸠，以羽为巢，而编之以发，系之苇苕，风至苕折，卵破子死。\n巢非不完也，所系者然也。\n西方有木焉，名曰射干，茎长四寸，生于高山之上，而临百仞之渊，木茎非能长也，所立者然也。\n蓬生麻中，不扶而直；\n白沙在涅，与之俱黑。\n兰槐之根是为芷，其渐之滫，君子不近，庶人不服。\n其质非不美也，所渐者然也。\n故君子居必择乡，游必就士，所以防邪辟而近中正也。\n物类之起，必有所始。\n荣辱之来，必象其德。\n肉腐出虫，鱼枯生蠹。\n怠慢忘身，祸灾乃作。\n强自取柱，柔自取束。\n邪秽在身，怨之所构。\n施薪若一，火就燥也，平地若一，水就湿也。\n草木畴生，禽兽群焉，物各从其类也。\n是故质的张，而弓矢至焉；\n林木茂，而斧斤至焉；\n树成荫，而众鸟息焉；\n醯酸，而蜹聚焉。\n故言有招祸也，行有招辱也，君子慎其所立乎！\n积土成山，风雨兴焉；\n积水成渊，蛟龙生焉；\n积善成德，而神明自得，圣心备焉。\n故不积跬步，无以至千里；\n不积小流，无以成江海。\n骐骥一跃，不能十步；\n驽马十驾，功在不舍。\n锲而舍之，朽木不折；\n锲而不舍，金石可镂。\n蚓无爪牙之利，筋骨之强，上食埃土，下饮黄泉，用心一也。\n蟹六跪而二螯，非蛇鳝之穴无可寄托者，用心躁也。\n是故无冥冥之志者，无昭昭之明；\n无惛惛之事者，无赫赫之功。\n行衢道者不至，事两君者不容。\n目不能两视而明，耳不能两听而聪。\n螣蛇无足而飞，鼫鼠五技而穷。\n《诗》曰：“尸鸠在桑，其子七兮。\n淑人君子，其仪一兮。\n其仪一兮，心如结兮！\n” 故君子结于一也。\n昔者瓠巴鼓瑟，而流鱼出听；\n伯牙鼓琴，而六马仰秣。\n故声无小而不闻，行无隐而不形。\n玉在山而草木润，渊生珠而崖不枯。\n为善不积邪？\n安有不闻者乎？\n学恶乎始？\n恶乎终？\n曰：其数则始乎诵经，终乎读礼；\n其义则始乎为士，终乎为圣人，真积力久则入，学至乎没而后止也。\n故学数有终，若其义则不可须臾舍也。\n为之，人也；\n舍之，禽兽也。\n故书者，政事之纪也；\n诗者，中声之所止也；\n礼者，法之大分，类之纲纪也。\n故学至乎礼而止矣。\n夫是之谓道德之极。\n礼之敬文也，乐之中和也，诗书之博也，春秋之微也，在天地之间者毕矣。\n君子之学也，入乎耳，箸乎心，布乎四体，形乎动静。\n端而言，蝡而动，一可以为法则。\n小人之学也，入乎耳，出乎口；\n口耳之间，则四寸耳，曷足以美七尺之躯哉！\n古之学者为己，今之学者为人。\n君子之学也，以美其身；\n小人之学也，以为禽犊。\n故不问而告谓之傲，问一而告二谓之囋。\n傲非也，囋非也；\n君子如向矣。\n学莫便乎近其人。\n礼乐法而不说，诗书故而不切，春秋约而不速。\n方其人之习君子之说，则尊以遍矣，周于世矣。\n故曰：学莫便乎近其人。\n学之经莫速乎好其人，隆礼次之。\n上不能好其人，下不能隆礼，安特将学杂识志，顺诗书而已耳。\n则末世穷年，不免为陋儒而已。\n将原先王，本仁义，则礼正其经纬蹊径也。\n若挈裘领，诎五指而顿之，顺者不可胜数也。\n不道礼宪，以诗书为之，譬之犹以指测河也，以戈舂黍也，以锥餐壶也，不可以得之矣。\n故隆礼，虽未明，法士也；\n不隆礼，虽察辩，散儒也。\n问楛者，勿告也；\n告楛者，勿问也；\n说楛者，勿听也。\n有争气者，勿与辩也。\n故必由其道至，然后接之；\n非其道则避之。\n故礼恭，而后可与言道之方；\n辞顺，而后可与言道之理；\n色从而后可与言道之致。\n故未可与言而言，谓之傲；\n可与言而不言，谓之隐；\n不观气色而言，谓瞽。\n故君子不傲、不隐、不瞽，谨顺其身。\n诗曰：“匪交匪舒，天子所予。\n” 此之谓也。\n百发失一，不足谓善射；\n千里蹞步不至，不足谓善御；\n伦类不通，仁义不一，不足谓善学。\n学也者，固学一之也。\n一出焉，一入焉，涂巷之人也；\n其善者少，不善者多，桀纣盗跖也；\n全之尽之，然后学者也。\n君子知夫不全不粹之不足以为美也，故诵数以贯之，思索以通之，为其人以处之，除其害者以持养之。\n使目非是无欲见也，使耳非是无欲闻也，使口非是无欲言也，使心非是无欲虑也。\n及至其致好之也，目好之五色，耳好之五声，口好之五味，心利之有天下。\n是故权利不能倾也，群众不能移也，天下不能荡也。\n生乎由是，死乎由是，夫是之谓德操。\n德操然后能定，能定然后能应。\n能定能应，夫是之谓成人。\n天见其明，地见其光，君子贵其全也。",
  "createTime": 1765697082982,
  "updateTime": "2025-12-14T07:24:42.982Z",
  "id": "1765697082982",
  "deleted": false
}