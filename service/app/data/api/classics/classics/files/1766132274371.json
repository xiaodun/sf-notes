{
  "title": "寒窑赋",
  "authorId": "1766132165518",
  "content": "天有不测风云，人有旦夕祸福。\n蜈蚣百足，行不及蛇；\n雄鸡两翼，飞不过鸦。\n马有千里之程，无骑不能自往；\n人有冲天之志，非运不能自通。\n盖闻：人生在世，富贵不能淫，贫贱不能移。\n尧帝明圣，却生不肖之儿；\n瞽叟愚顽，反生大孝之子。\n楚霸虽雄，败于乌江自刎；\n汉王虽弱，竟有万里江山。\n李广有射虎之威，到老无封；\n冯唐有安邦之志，一生不遇。\n韩信未遇之时，无一日三餐，及至遇时，腰悬三尺玉印，一旦时衰，死于阴人之手。\n有先贫而后富，有老壮而少衰。\n满腹文章，白发竟然不中；\n才疏学浅，少年及第登科。\n深院宫娥，运退反为妓妾；\n风流妓女，时来配作夫人。\n青春美女，却招愚蠢之夫；\n俊秀郎君，反配粗丑之妇。\n蛟龙未遇，潜水于鱼鳖之间；\n君子失时，拱手于小人之下。\n衣服虽破，常存仪礼之容；\n面带忧愁，每抱怀安之量。\n时遭不遇，只宜安贫守份；\n心若不欺，必然扬眉吐气。\n初贫君子，天然骨骼生成；\n乍富小人，不脱贫寒肌体。\n天不得时，日月无光；\n地不得时，草木不生；\n水不得时，风浪不平；\n人不得时，利运不通。\n吾昔寓居洛阳，朝求僧餐，暮宿破窑，思衣不可遮其体，思食不可济其饥，上人憎，下人厌，人道我贱，非我之贱也，此乃时也、运也、命也。\n今居朝堂，官至极品，位置三公，身虽鞠躬于一人之下，而列职于千万人之上，有挞百僚之杖，有斩鄙吝之剑，思衣而有罗锦千箱，思食而有珍馐百味，出则壮士执鞭，入则佳人捧觞，上人宠，下人拥，人道我贵，非我之贵也，此乃时也、运也、命也。\n盖人生在世，富贵不可尽用，贫贱不可自欺。\n听由天地循环，周而复始焉。",
  "createTime": 1766132274372,
  "updateTime": "2025-12-19T08:17:54.372Z",
  "id": "1766132274371",
  "deleted": false
}