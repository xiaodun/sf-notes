{
  "title": "短歌行",
  "authorId": "1768009928757",
  "content": "对酒当歌，人生几何！\n譬如朝露，去日苦多。\n慨当以慷，忧思难忘。\n何以解忧？唯有杜康。\n青青子衿，悠悠我心。\n但为君故，沉吟至今。\n呦呦鹿鸣，食野之苹。\n我有嘉宾，鼓瑟吹笙。\n明明如月，何时可掇？\n忧从中来，不可断绝。\n越陌度阡，枉用相存。\n契阔谈讌，心念旧恩。\n月明星稀，乌鹊南飞。\n绕树三匝，何枝可依？\n山不厌高，海不厌深。\n周公吐哺，天下归心。",
  "createTime": 1768009962054,
  "updateTime": "2026-01-10T01:52:42.054Z",
  "id": "1768009962054"
}