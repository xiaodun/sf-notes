{
  "title": "水调歌头・明月几时有",
  "authorId": "1765934569673",
  "content": "明月几时有？\n把酒问青天。\n不知天上宫阙，今夕是何年。\n我欲乘风归去，又恐琼楼玉宇，高处不胜寒。\n起舞弄清影，何似在人间。\n转朱阁，低绮户，照无眠。\n不应有恨，何事长向别时圆？\n人有悲欢离合，月有阴晴圆缺，此事古难全。\n但愿人长久，千里共婵娟。",
  "createTime": 1765934632698,
  "updateTime": "2025-12-17T01:23:52.698Z",
  "id": "1765934632698",
  "deleted": false
}