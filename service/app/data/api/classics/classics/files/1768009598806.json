{
  "title": "岳阳楼记",
  "authorId": "1768009565490",
  "content": "庆历四年春，滕子京谪守巴陵郡。\n越明年，政通人和，百废具兴。\n乃重修岳阳楼，增其旧制，刻唐贤今人诗赋于其上。\n属予作文以记之。\n予观夫巴陵胜状，在洞庭一湖。\n衔远山，吞长江，浩浩汤汤，横无际涯；\n朝晖夕阴，气象万千。\n此则岳阳楼之大观也，前人之述备矣。\n然则北通巫峡，南极潇湘，迁客骚人，多会于此，览物之情，得无异乎？\n若夫淫雨霏霏，连月不开，阴风怒号，浊浪排空；\n日星隐曜，山岳潜形；\n商旅不行，樯倾楫摧；\n薄暮冥冥，虎啸猿啼。\n登斯楼也，则有去国怀乡，忧谗畏讥，满目萧然，感极而悲者矣。\n至若春和景明，波澜不惊，上下天光，一碧万顷；\n沙鸥翔集，锦鳞游泳；\n岸芷汀兰，郁郁青青。\n而或长烟一空，皓月千里，浮光跃金，静影沉璧；\n渔歌互答，此乐何极！\n登斯楼也，则有心旷神怡，宠辱偕忘，把酒临风，其喜洋洋者矣。\n嗟夫！\n予尝求古仁人之心，或异二者之为，何哉？\n不以物喜，不以己悲；\n居庙堂之高则忧其民；\n处江湖之远则忧其君。\n是进亦忧，退亦忧。\n然则何时而乐耶？\n其必曰 “先天下之忧而忧，后天下之乐而乐” 乎？\n噫！\n微斯人，吾谁与归？",
  "createTime": 1768009598806,
  "updateTime": "2026-01-10T01:46:38.806Z",
  "id": "1768009598806"
}